---
title:	  'Rozhovor s kandidáty'
layout:	  post
category: blog
author:	  Pirátské listy
image:	  rozhovor_schematko.png
tags:	  Koalice
date:	  2018-08-12
---
Na položené otázky odpovídají další kandidáti Pirátů a Zelených do litoměřických komunálních voleb, Aleš Stibal (Piráti) a Renata Kutina Vášová (Zelení). 

*Proč tě baví politika?*

**Aleš**: „Spíš než vyloženě politik jsem aktivizovaný občan, kterého baví dialog a kontakt s lidmi. Politika pro mě není předmět primárního zájmu. Chtěl bych jen nějak přispět ke zlepšení politické a místní situace, dle mých schopností a možností. To je důvod, proč jsem se rozhodl do politiky jít. Věřím, že pokud se člověku ve veřejném prostoru něco nelíbí, má se pokusit to změnit.“ 

**Renata**: „Já to spíš vidím tak, že od studentských let se pohybuji tam, kde jsou lidé kulturně, společensky, občansky aktivní. Zde vidím základ svého vstupu do komunální politiky – od studentských demonstrací za zvýšení příspěvků vysokým školám po možnost ovlivnit naplňování vizí skutečně zdravého města, ve kterém žiji, a to ve všech ohledech – od fungování radnice a samosprávy, prostředí ve městě (ovzduší, zeleň, hřiště) po odpovědné plánování investic a péči o všechny skupiny obyvatel i ty různým způsobem znevýhodněné (senioři, zdravotně postižení, sociálně slabí).”

*Jakou příspěvkovou organizaci bys měl/a ráda/a po volbách v gesci a proč?*

**Aleš**: „To je zajímavá a přímá otázka. Mám blízko k technickým záležitostem, ale třeba i ke sportu a hudbě :-) Čili by to mohly být
Technické služby, Městská sportovní zařízení, ale třeba i ZUŠ.“ 

**Renata**: „Protože největší zkušenosti mám v oblasti neziskových organizací a kulturních aktivit, jsou mi nejbližší Městská kulturní zařízení a ráda bych se v budoucnosti více zaměřila také na oblast školství.”

*Koalice Pirátů a Zelených nechce spolupracovat s KSČM a SPD. Proč ne s SPD?*

**Aleš**: „Víme, že komunální politika je o konkrétních lidech. Ti lidé ovšem vstupují do politických stran dobrovolně, čímž jaksi
souzní s názory a programem té strany. Není pro mě osobně možné konstruktivně spolupracovat s někým, kdo je OK s programem postaveným na šíření strachu a populismu.“

**Renata**: „Nemyslím si, že bychom se v konkrétních krocích či na konkrétních tématech nebo projektech s jednotlivými zástupci SPD neshodli, ale pokud někdo vstupuje do politiky s takovým ideologickým zázemím, které kolem sebe rozsévá nepodložené zprávy a šíří nenávist k různým skupinám obyvatel, není možné s ním uzavírat partnerský vztah.”

*Co bys chtěl/a po volbách řešit jako první?*

**Aleš**: „Chci se vrhnout na zlepšování infrastruktury města a okolí. Pod infrastrukturou chápu dopravu, ale také komunikační systémy města. Lepší infrastruktura vedla vždy k větší efektivitě.“

**Renata**: „Po seznámení se všemi aktivitami a projekty, které běží, bych se zaměřila na situaci kolem litoměřické nemocnice, přesunu ZUŠ do budovy velitelství a rekonstrukce bazénu. Hledala bych také možnosti navýšení rozpočtu pro kulturní projekty.”

*Budeš chtít jako zastupitel/ka oddávat?*

**Aleš**: „Ne, děkuji. Nejsem moc na dlouhé proslovy :-)”

**Renata**: „Nemám s tím problém a svatby mě baví.”

*Tvůj oblíbený film?*

**Aleš**: „Atlas Mraků, 5. Element, MIB, BSG, z českých třeba excelentní Teorie Tygra. Obecně se dá říct, že mám rád sci-fi a komedie, pokud možno oboje najednou!”

**Renata**: „Příběh služebnice, Dej mi své jméno, Dead Man, E. T. Mimozemšťan, Hair, Taking off, Indiánské léto, My Fair lady, Casablanca, Samotáři a v poslední době hlavně seriály – Pustina, Most, Mamon, Strange Things, Teorie velkého třesku. Mám široký rozptyl, ale některé filmy můžu vidět znova a znova.” 

*Jaké místo máš nejraději v Litoměřicích?*

**Aleš**: „Asi náměstí, i když v Litoměřicích je mnoho hezkých míst. Vůbec je to hezké město. Na náměstí je sice rušno, ale mě se to asi i vlastně líbí. Pravda, aut je tam asi trochu příliš, zkusíme zoptimalizovat, hlavně tranzit, který by se mohl náměstí vyhnout. Hlavně ale nechci z náměstí skanzen bez aktivního života.“

**Renata**: „Nejraději mám Střelecký ostrov – pozorovat jak se od povodní tahle část města proměnila, jak je využívána ... na tomto místě je vidět, že pokud se spojí síly a lidé si za něčím jdou, dokáží velké věci.”
