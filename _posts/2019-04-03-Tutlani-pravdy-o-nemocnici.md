---
title:	  "Tutlání pravdy o nemocnici"
layout:	  post
category: blog
author:	  Kateřina Stojanová
image:	  krejza.jpg
tags:	  Nemocnice
date:	  2019-04-03
---
V souvislosti s řadou nevyjasněných bodů ohledně dalšího nakládání s litoměřickou nemocnicí jsme se rozhodli využít práva na svobodný přístup k informacím dle zákona č. 106/1999 Sb. a získat od Městského úřadu klíčové informace, které se k případu vztahují. 
Ze zaslaných odpovědí vzešlo, že jednání Rady města, ve kterém byl schválen onen bod o vypracování studie na prodej 100% akcií Nemocnice Litoměřice a.s., o kterém jsme vás informovali v předešlém týdnu, se účastnili **Mgr. Petr Hošek (Severočeši Litoměřice), PhDr. Filip Hrbek (ODS), Mgr. Karel Krejza (ODS), MUDr. Petr Kubec (nestraník, v radě za ODS), Ing. Radek Lončák MBA (ODS) a Lukas Wünsch (Severočeši Litoměřice)**.
Sporný bod nebyl dle informací na řádném programu, nýbrž byl dodatečně doplněn 6. 3. 2019 již jmenovaným **1. místostarostou Mgr. Karlem Krejzou (ODS)**.

Mimo jiné jsme si rovněž zažádali o podkladový materiál k předmětnému usnesení, kterým byla bodová zpráva *Základní alternativy postupu při získání partnera pro společnost Nemocnice Litoměřice, a.s.*, která vnáší do případu další řadu zajímavých informací. 
Klíčové je zejména její sdělení v kapitole věnující se oné Radou města zamýšlené alternativě prodeje 100% akcií Nemocnice Litoměřice, a.s. partnerovi. Doslova totiž sděluje, že

>nový jediný akcionář, resp. jím nominovaní členové orgánů Nemocnice Litoměřice, a.s., bude moci rozhodovat o dalším působení Nemocnice Litoměřice, a.s. **bez možnosti Města Litoměřice ovlivnit, zda bude zachována zdravotní péče ve stávajícím rozsahu, resp. zda bude v nemocnici vůbec zachována zdravotní péče** (nedojde-li např. ke stěhování). 

Obavy, které tedy nyní kolují napříč obyvateli města, studie potvrzuje, nikoliv nevyvrací tak, jak činí současné vedení města v čele s ODS, zřejmě těžící z nedostatečné informovanosti občanů města.

I kdyby Rada města od tohoto postupu opustila a uchýlila se k další zmiňované alternativě, a sice k prodeji závodu Nemocnice Litoměřice, a.s. partnerovi, i v tomto případě studie uvádí výstražné 

>Příjemcem finančních prostředků (ceny hrazené za závod) od partnera bude při převodu závodu přímo Nemocnice Litoměřice, a.s., **Město Litoměřice v rámci této varianty neobdrží od partnera žádné finanční ani jiné plnění**.

Poslední zamýšlenou alternativou je i původní plán, jehož již v minulosti zahájený proces byl však pro nesrovnalosti v koncestním řízením zastaven samotným Úřadem pro ochranu hospodářské soutěže. Jedná se o pacht závodu Nemocnice Litoměřice, a.s. partnerovi. Nicméně i vyjádření studie k této možnosti vylučuje neustále lživě omílaný benefit, že by město Litoměřice od partnera obdrželo finanční, nebo jiné plnění a dodává, že po **zániku pachtu bude partner povinen závod vrátit Nemocnici Litoměřice, a.s. s tím, že na Nemocnici Litoměřice, a.s., přejdou pohledávky a dluhy, které k závodu náleží**. 

Rada města navíc 11. 3. 2019 uložila Karlu Krejzovi zajistit zadání vypracovat druhý znalecký posudek na ocenění 100% akcií nemocnice a to společnosti **Ernst & Young, s.r.o.** Tato společnost sídlí v objektu, který ještě v nedávné době vlastnila jedna z největších středoevropských investičních skupin **PENTA** přes firmu Florentim ASSET, a.s., a to až do doby, než byla na [podzim 2018 prodána čínským vlastníkům](https://rejstrik-firem.kurzy.cz/26705338/ernst-young-sro/).
 
Skupina Penta je známá především svou orientací na dlouhodobé investice do zdravotnictví a to zejména ve formě nákupu nemocnic. Nemocnice vlastní například ve Vrchlabí, Sokolově, Ostrově nad Ohří, Sušici či v Písku a zájem o provoz projevila i v případě naší nemocnice.
V říjnu 2018 Penta zakoupila i nemocnici v pražské Bubenči, přičemž nedlouho poté vyjevila veřejnosti svůj záměr vystavit na jejím místě vilové domy a pacienty přesunout. Zejména tato skutečnost se v souvislosti s dalším sdělením studie, že 

>...nový vlastník závodu bude moci rozhodovat o dalším působení nemocnice **bez možnosti Města Litoměřice a společnosti Nemocnice Litoměřice, a.s. ovlivnit, zda bude zachována zdravotní péče ve stávajícím rozsahu, resp. zda budev nemocnici vůbec zachována zdravotní péče**... 

jeví skutečně varovně. 
 
Podobný problém s nemocnicí řešilo i vedení města v Kadani v čele s Petrem Hossnerem (ODS), který tamní nemocnici přebíral v době, kdy na tom byla ekonomicky i personálně skutečně špatně. V oné době chtělo i kadaňské vedení najít pro kadaňskou nemocnici strategického partnera k pronájmu a zvažovali dokonce i úplný prodej špitálu. Město však nakonec bylo schopno nemocnici pomoci samo, přičemž pomohlo pouhé dosazení nového ředitele, aby se [situace nemocnice výrazně změnila k lepšímu](https://www.idnes.cz/usti/zpravy/rozhovor-mf-dnes-reditel-nemocnice-kadan-petr-hossner.A171211_369961_usti-zpravy_vac2).
 
Pevně věříme, že současné vedení města Litoměřice přistoupí ke kadaňskému příběhu jako k inspirativnímu a nedovolí, aby byl v budoucnu provoz městské nemocnice ohrožen z hlediska rozsahu provozovaných služeb, které jsou v současnosti hojně využívány nejen Litoměřičany, a to zejména v době, kdy se v rámci celostátní srovnávací ankety neziskové organizace HealthCare Institute (HCI), která každoročně v rámci projektu Nemocnice ČR zjišťuje spokojenost zaměstnanců a pacientů v ambulantní i lůžkové sféře, [umisťuje na výborných pozicích](https://www.nemocnice-lt.cz/aktuality/celostatni-zebricek-potvrdil-vybornou-pozici-nemocnice.html).

### Odkazy

[Žádost o podání informací](/assets/pdf/Stojanova106-duben19.pdf)

[Zpráva - Základní alternativy postupu při získání partnera pro společnost Nemocnice Litoměřice, a.s.](/assets/pdf/Nemocnice-varianty.pdf)
