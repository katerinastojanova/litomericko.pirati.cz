---
title:	  'Komentář: Kolik máš vyhlášek, tolikrát jsi městem'
layout:	  post
category: blog
author:	  Petr Panaš
image:	  komentar_pejskari.jpg
tags:	  Koalice Komentář
date:	  2018-08-20
---
Parafrází na přísloví o výhodě znalostí cizích jazyků se chci zamyslet nad smyslem obecně závazných vyhlášek. Jsou výhodou nebo přítěží? Určitě na to nenajdeme jednoznačnou odpověď. Dle mého mají určitě smysl vyhlášky upravující místní poplatky a daň z nemovitosti, tedy jakési „komunální daně.“ Každá obec nebo město má možnost se rozhodnout, zda bude chtít od občanů získat peníze a tyto smysluplně investovat. Případně určit, kolik se má platit za psy, vstupné, ubytovací kapacitu či lázeňský poplatek. 

Větší problém vidím ve vyhláškách, které upravují problematiku veřejného pořádku. Přemýšlel jsem nad tím už dříve, ale posledním impulzem k tomuto článku je litoměřická vyhláška, která upravuje délku vodítka psa (může mít max. 1,5 metru). Představil jsem si strážníky běhající po městě s metrem a dohadující se s páníčky psů, jestli je ten metr kalibrovaný a měří přesně. Ale existuje mnoho dalších vyhlášek v různých městech. Zakazují na určitých místech pít či kouřit, sedět, žebrat, zpívat.

Zastupitelé mají legislativní pravomoc vyhláškou určit určité normy chování, ovšem jen v jejich městě či obci. Ale představte si, že si vyrazíte na dovolenou naší krajinou. Zastavíte ve městě XY a nevíte. Musí mít váš pes náhubek, můžete ho pustit na volno, může si váš spolujezdec před autem vypít pivo? Znáte, jak se chovat? Ne! Na druhou stranu si buďte jistí, že to neznají ani zastupitelé, kteří
vyhlášky přijímají. Tak schválně, zkuste se zeptat těch litoměřických, kolik že máme platných vyhlášek a jakých. Ptát se na jejich obsah už asi ani nemá cenu. No, máme jich 31, ale některé jsou jen ty, které ruší jiné. Tudíž těch skutečně něco upravujících je 23. To není úplně málo. Ale na druhou stranu zákonů je cca 15.000 a nikdo vlastně ani neví, kolik přesně.

Problém je ten, že v podstatě vše důležité z hlediska veřejného pořádku upravuje přestupkový zákon a trestní zákoník. Podle mého nemá cenu na základě nějakého aktuálního excesu hned přijímat speciální vyhlášku. Dobrý policista dokáže postihnout téměř veškeré protiprávní jednání na základě aplikace existujících zákonů a nepotřebuje k tomu další vyhlášky. Aby byl zákon porušen, musí být jednání společensky nebezpečné. Je společenský nebezpečné, když budu mít dvoumetrové vodítko? Jasně, že není. Ale dohadujte se s rukou zákona. 

Netvrdím, že je nutné hned šmahem všechny vyhlášky zrušit. Ale Zelení a Piráti navrhují udělat v Litoměřicích jejich důkladnou revizi a zbavit se těch, které jsou nevymahatelné, přežité nebo úplně zbytečné.
