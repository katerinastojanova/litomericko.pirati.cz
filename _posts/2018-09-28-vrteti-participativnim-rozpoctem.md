---
title:    "Vrtěti participativnim rozpočtem"
layout:	  post
category: blog
author:	  Petr Panaš
image:	  oaza.jpg
tags:	  Rozpočet Komentář
date:	  2018-09-28
---
Participativní rozpočet je nástroj, jak u občanů zvýšit zájem o dění ve městě, své okolí a veřejná prostranství. Skutečně to funguje. Má to ale jednu podmínku. Žadatel i město musí dodržovat schválená pravidla. To se nestalo v letošním roce v Litoměřicích. Těžko potom někoho přesvědčovat, že má smysl být aktivní a angažovat se. O co konkrétně ale jde?
Základní škola LINGUA UNIVERSAL podala projekt nazvaný „Zelená oáza“. Nic proti samotnému projektu, který je sám o sobě pěkný. Problém je však jiný. Nyní napíšeme, co říkají pravidla participativního rozpočtu a porovnáme se skutečností.

Pravidla: Projekt bude respektovat stanovený maximální finanční limit. Pro rok 2018 je stanovena maximální částka ve výši **200 000 Kč včetně DPH**.
Skutečnost: Rozpočet projektu je **714.031,- Kč**. Což by nevadilo, pokud má žadatel zajištěno financování z dalších zdrojů a doloží to čestným prohlášením, že má zdroje k dispozici. 
Skutečnost: Čestné prohlášení není doloženo. Dále se ukazuje, že jiné peníze nebudou a musí to zaplatit město. Tudíž Rada města odsouhlasí dalších 300.000 Kč k dofinancování projektu. Město tedy místo 200.000 Kč poskytlo **500.000 Kč**. A projekt stále není dokončen, jak byl namalován a popsán. 

Další věcí je, že projekt byl před hlasující veřejností prezentován jako celek a už nebylo zmíněno, že v roce 2018 budou provedeny pouze bourací práce, zatravnění a postaven altán. V písemné žádosti to sice zmíněno bylo, ale při veřejné prezentaci už nikoli.  Všichni viděli pouze finální návrh, který však bude dokončen až v roce 2019, pokud na něho budou peníze. Aby bylo vše objektivní, mělo se veřejnosti odprezentovat, co má být uděláno v r. 2018 a jak by to mělo vypadat, pokud se to podaří dokončit v následujících letech. 

Těžko nyní přesvědčovat občany, ať podávají do participativního rozpočtu své projekty a drží se pravidel. Když někdo musí a jiný ne, tak to zrovna moc motivující není. 

