---
title:	  Podpis koaliční smlouvy a beseda v čajovně
layout:	  post
category: blog
author:	  Mikuláš Peksa
image:	  beseda_cajovna.jpg
tags:	  Koalice
date:	  2018-04-25
---

Dne 24. dubna se v prostorách grandhotelu Salva uskutečnila tisková konference místního litoměřického sdružení České pirátské strany a Strany zelených, na níž oba politické subjekty podepsaly koaliční smlouvu a představily zástupce  společné kandidátky do blížících se komunálních voleb. 
Obě strany tak využily společné názorové shody ve většině programových bodů a zároveň navázaly na své kolegy z Mostu, kteří již spolupráci úspěšně zahájili. 
Lídrem společné kandidátky byl zvolen Ing. Jindřich Pávek za Piráty, dvojkou je PhDr. Lenka Simerská se Strany zelených. 

*"Naši kandidáti vstupují do voleb z pozice informovaných občanů. Tato informovanost je často malá a nedostatečná, protože radnice svá závažná rozhodnutí projednává za zavřenými dveřmi a odmítá obyvatele Litoměřic informovat včas. Naším cílem na radnici tedy bude větší zapojení lidí do chodu města a jejich lepší informování"*, říká Jindřích Pávek, lídr kandidátky.

Společným pilotním projektem vzájemné spolupráce bylo vytvoření internetových stránek, na kterých budou koaliční strany o svém počínání informovat své voliče a vedle volebního programu zde bude k dispozici postupně i kompletní seznam jmen a pořadí kandidátů.
Obě strany si společnou kooperaci již vyzkoušely během akce Ukliďme česko nebo sázení stromů. Jejich zástupci se také stali hosty společné besedy v sále Okamžik čajovny Hóra, která navazovala na tiskovou konferenci, a kde s občany Litoměřic debatovali na téma našeho členství v Evropské unii, komunální politiky, žen v politice, ale řada přišla i na mnohé další společensky palčivé problémy. 

*"Do naší koalice přinášíme bohaté zkušenosti a znalost problémů města. V opozici jsme nemohli věci měnit, ale z práce v komisích města víme, kde je potřeba udělat změny, a co občany pálí"*, dodává Lenka Simerská, lídryně Zelených. *"Výborně také kombinujeme odbornost našich kandidátů obou stran."*, zdůrazňuje.

Výsledkem společného snažení by měla být především transparentní radnice jednoduše přístupná všem občanům, odpovědné hospodaření, šetrný přístup k životnímu prostředí a bezpečná fungující infrastruktura. 
Vzhledem ke svým ideologickým základům se nicméně již nyní Piráti a Zelení jednomyslně shodli na neprůchodnosti spolupráce se stranami, které ohrožují základy demokracie, nebo se přímo na její likvidaci historicky podílely, tedy s KSČM a SPD. 



