---
title:    "Místo koblih a klobás jablka"
layout:	  post
category: blog
author:	  Pirátské listy
image:	  spolu_na_ostrove.jpg
tags:	  Koalice Události
date:	  2018-09-11
---
V neděli 9.9. proběhla společná předvolební akce na Střeleckém ostrově, kterou uspořádala koalice Pirátů a  Zelených společně s KDU-ČSL. Název zněl „Společně pro Litoměřice“, ale pokud v někom evokoval dohodnutou povolební spolupráci, tak se mýlil. Pravdou je, že s Lidovci nejsme v Litoměřicích v žádném rozporu a přišlo nám fajn spojit síly v rámci společného odpoledne. Děti měly možnost si zaskotačit na skákacím hradu, vyzkoušet lukostřelbu, eko hry na chodník či rukodělné aktivity. Dospělí se mohli seznámit se specifikou komunálních voleb z hlediska hlasování a dozvědět se o volebních programech obou politických uskupení.

Na naší Zeleno-Pirátskou koalici padaly dotazy, s kým že to jsme domluveni na koalici? Půjdete s ANO? Platí, co už jsme řekli. Rozhodně nebudeme spolupracovat s KSČM a SPD, a to ani formou nějaké skryté podpory za něco. 

Se všemi ostatními budeme jednat a potom se rozhodneme na základě převládajícího názoru našich členů. Hrát roli bude nejenom programová shoda, ale i personální obsazení. Jsme ochotni a připraveni přijmout zodpovědnost za správu našeho města a máme i šikovné lidi, kteří to budou umět. Ale nejdeme do toho za každou cenu. Máme tu velkou výhodu, že nikdo z nás není z městských financí placen a tudíž se nemusíme bát, že ztratíme nějaký příjem. O to více bude naše rozhodování svobodnější.

Počasí nám přálo, návštěvníci byli spokojeni. A kupodivu jim vůbec nevadilo, že místo koblih a klobás dostali jablka. 
